+++
date = '2025-07-22T16:55:20+05:30'
title = 'கடலும் பேசியதே'
+++

{{< figure src="/featured.png" alt="poetry" caption="Photograph: Neeraj Bharadwaaj" >}}


நள்ளிரவில், முன்பின் தெரியாத ஊரில், ஆளரவமற்ற கடற்கரைகளில் உங்கள் தனிமைகளை நீங்கள் கழித்ததுண்டா? <br>
எண்ணிலடங்கா மணற்துகள்களில் ஒன்றாய் கிடந்தபடி அந்தக் கடற்பரப்பை பார்த்ததுண்டா?<br>
அப்படி பார்த்தபோது அந்தக் கடல் உங்களிடம் என்ன சொன்னது? <br>
அது என்னிடம் என்ன சொன்னது தெரியுமா?<br>
"நீ பொய்களை நம்புகிறாய்" என்றது.<br>
"என்ன பொய்? " என்றேன். <br>
ஓங்கி கன்னத்தல் அறைந்தது.<br>
பின்பு, "என்ன தெரியும் உனக்கு? " என்று கேட்டது.<br>
"எல்லாமே தெரியுமே! இப்பொழுது என்ன கேட்கிறாய்?" என்று வினவினேன்.<br>
"வெளிச்சம் தெரியுமா உனக்கு?" என்று கேட்டது.<br>
"தெரியுமே!" என்றேன்,<br>
தன் இருளையெல்லாம் ஒன்றுதிரட்டி என் முகத்தில் எறிந்துவிட்டு, "இப்பொழுது சொல், வெளிச்சம் தெரியுமா உனக்கு?" என்றது.<br>
"தெரியாது!" என்றேன்.<br>
“இருளைத் தெரியுமா உனக்கு?” என்றது<br>
“இதோதான் தெரிகிறதே!” என்றேன்.<br>
தன்னுள்ளிருந்து செந்நிலாவை உதிக்கச் செய்துவிட்டு,<br>
“இப்பொழுது சொல் இருளைத் தெரியுமா உனக்கு?” என்றது.<br>
“இல்லை, தெரியாது!” என்றேன்.<br>
“பசியைத் தெரியுமா உனக்கு?” என்றது.<br>
“இதோ, இப்பொழுது எனக்கு பசிக்கிறது. அது எனக்கு தெரிந்துதானே இருக்கிறது” என்றேன். <br>
தன்னுள் வாழும் மீனொன்றை சாப்பிட கொடுத்துவிட்டு,<br>
“இப்பொழுது சொல், பசியைத் தெரியுமா உனக்கு?” என்றது..<br>
“தெரியாது!” என்றேன்.<br>
“ருசியைத் தெரியுமா உனக்கு?” என்றது.<br>
“நீ கொடுத்த மீனின் ருசிதான் எனக்கு தெரிகிறதே!” என்றேன்..<br>
தன் உப்பையெல்லாம் காற்றின்வழி தூதனுப்பி வாயில் படியச் செய்துவிட்டு, “இப்பொழுது சொல், ருசி தெரியுமா உனக்கு?” என்று கேட்டது..<br>
“இல்லை, தெரியாது!” என்றேன்.<br>
“என் அழகைத் தெரியுமா உனக்கு?” என்று கேட்டது,<br>
“என் கண் முன்னே தானே இருக்கிறாய். தெரிகிறது!” என்றேன். <br>
தன்னுள் கிடக்கும் குப்பை கழிவுகளையெல்லாம் கரைக்கு அடித்து வரச்செய்துவிட்டு,<br>
“இப்பொழுது சொல், என் அழகைத் தெரியுமா உனக்கு?” என்று கேட்டது.<br>
“இல்லை, தெரியாது” என்றேன்.<br>
“என் அழுக்கைத் தெரியுமா உனக்கு?” என்று கேட்டது.<br>
“இப்பொழுதுதான் அடித்துக் கொண்டு வந்ததே, தெரியும்.” என்றேன்.<br>
“தன் உடலை சிலிர்த்துக் கொண்டு, மீண்டும் மீண்டும் அலைகள் அடிக்கச்செய்துவிட்டு, <br>
“இப்பொழுது சொல், என் அழுக்கைத் தெரியுமா உனக்கு?” என்று கேட்டது.  <br>
அதன் அழகின் அலைக்கு ஆட்பட்டு,<br>
“ தெரியாது” என்றேன்.<br>
உன்னைத் தெரியுமா உனக்கு?” என்று கேட்டது.<br>
“ஓ! நன்றாகத் தெரியுமே!” என்றேன்.<br>
நானே இல்லாத ஆழத்திற்கு எனை அடித்துச் சென்றுவிட்டு, <br>
“இப்பொழுது சொல், உன்னைத் தெரியுமா உனக்கு?” என்று கேட்டது.<br>
“தெரியாது!” என்று என் குரல் தழுதழுத்தது.<br>
“உலகைத் தெரியுமா உனக்கு?” என்று கேட்டது.  <br>
“இதோ, என் கண் முன்னே விரிந்து கிடக்கிறதே. தெரியும்!” என்றேன். <br>
“நீரை வாரி முகத்தில் எறிந்து, என் இமைகளை மூடச்செய்துவிட்டு, “இப்பொழுது சொல், உலகைத் தெரியுமா உனக்கு?” என்று கேட்டது.<br>
“தெரியாது” என்றேன்.<br>
“இப்பொழுது சொல், என்ன தெரியும் உனக்கு?” என்று கேட்டது,<br>
“எதுவும் தெரியாது!” என்றேன்.<br>
நீட்டிய பாதங்களில் சில முத்தங்கள் விதைத்துவிட்டு, <br>
“இப்பொழுது வீடு செல்!” என்றது.<br>
நங்கூரத்தை கையில் பிடித்தபடி,<br>
“நான் வீட்டில் தான் இருக்கிறேன்!” என்றேன்.  <br>
என்னைப் பார்த்து புன்னகைத்தது அந்தக் கடல்<br>

— அயலவன்

