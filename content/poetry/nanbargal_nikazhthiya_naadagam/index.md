+++
date = '2025-07-22T16:55:20+05:30'
title = 'நண்பர்கள் நிகழ்த்திய நாடகம்'
+++

{{< figure src="/featured.png" alt="poetry" caption="Photograph: Vaibhav P.H" >}}

கல்லூரி நண்பனுடன் பள்ளிநாள் அனுபவங்களை பக்குவமாய் பேசிய தருணங்கள்.<br>
வந்திருந்த பாதையில் கண்டிருந்த காட்சியில் பொதிந்திருந்த ஒற்றுமையை பேசி நகைத்த பொழுதுகள். <br>
வேற்றுமைகள் இருப்பின் அகற்றிவைக்கப்பட்டன, உரையாடலின் தற்காலிக சுவை கூட்ட. <br>
டயப்பர் போடும் நாள்முதல் தினம் அடித்த கூத்தெல்லாம் காவியமாக்கி அரங்கேற்றப்பட்டன. <br>
திரைக்கதை வசனமெல்லாம் வரலாற்று சாசனங்கள். <br>
ஆணுக்குரிய பிரச்சனை என்று சிலவற்றை அடுக்கினோம். <br>
ஆணுக்கே உரிய பிரச்சனை என்று சிலவற்றை அடுக்கினோம். <br>
உடனிருந்தது பெண் தோழிகள் ஆயிற்றே, இரண்டாம் பட்டியல் தான் நீளமாய் இருந்திருக்கும் என்று சொல்லவா வேண்டும்?<br>
நீளத்தைப் பற்றி பேசுகையில்,<br>
சரி, அது வேண்டாம்!<br>
கிரிக்கெட் பால் கலாச்சாரம் முதல் கழிப்பறை அரசியல்வரை,<br>
கால்சட்டை ஓட்டை முதல்<br>
நட்போடு சேட்டை வரை,<br>
கிளாஸ்ரூம் காதல் முதல்<br>
கிளாஸ் பாட்டில் சண்டை வரை,<br>
பென்சில் எழுத்து முதல் பேனாவிற்கு வளர்ந்த கதை,<br>
கேலி கிண்டல் முதல் கேவலங்கள் நேர்ந்த முறை,<br>
என நாடகத்தின் காட்சிகள் ஒவ்வொன்றும் கம்பனுக்கு ஓப்ப! <br>
உடனிருந்த பெண்டிரெல்லாம் கவனம் இழந்து போகாதவண்ணம் பெண்ணினத்தை பாசாங்கு செய்து அவ்வப்பொழுது ஒரு பஞ்ச்லைன்.<br>
பஞ்ச்லைனுக்கு பதில் கொடுக்க, பெண்களும் அரங்கம் ஏற, "மூடிட்டு கேள்" என்று அடுத்த காட்சி துவங்கும்.<br>
கேலி கிண்டலும், கூச்சல் கும்மாளமும், நக்கல் நையாண்டியும், நவரச நகைச்சுவையும் என நாடகக் காட்சி எல்லாம் நிகரில்லா உச்சத்தில்! <br>
பள்ளிநாள் அன்றாடமெல்லாம் என்றோ நேர்ந்த அற்புதம்.<br>
பிள்ளைநாள் அனுபவமெல்லாம் என்றோ பதித்த கால்தடம். <br>
பாதை நீண்டுதான் இருந்தது.<br>
நாங்கள் பகிர்ந்த காட்சியில் பகிராத உணர்ச்சிகளே பயணத்தின் வாகனமாய் அமைந்திருந்தது.<br>
அது அவனுக்கும் தெரியும்... <br>

— அயலவன்
