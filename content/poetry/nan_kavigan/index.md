+++
date = '2026-01-15T09:28:53+05:30'
title = 'நான் கவிஞன்'
+++

{{< figure src="/featured.jpg" alt="cover" caption="Photograph: Neeraj Bharadwaaj" >}}

நான் கவிஞன் \
நான் தீ\
தாழும் உலகிலே எழுகிறேன்\
வீழும் உலகிலே பறக்கிறேன்\
குவிந்து விரிகிறேன் \
விரிவை குவிக்கிறேன் \
உரு நிலைக்கச் செய்வேன் \
உருகுலைப்பேன். 

நான் கவிஞன்\
நான் காற்று \
நில்லேன் நிற்பவை நிற்க \
வசப்படா வெளியை மூச்சாக்குவேன் நிறைந்து குறைப் படைப்பேன் குறைந்து நிறை சமைப்பேன்\
துருவித் துளைப்பேன் \
தழுவித் தக்கவைப்பேன். 

நான் கவிஞன்\
நான் மலை \
மேகம் நிறுத்தி மழை கேட்பேன்\
சிகரமென உயர்ந்து வானளப்பேன் சரிவிலே வனம் வளர்ப்பேன்\
ஊற்றாய்ப் பொங்கி கடல் நிறைப்பேன் உரசலில் உயர்ந்து நிற்பேன் ஆழக்குழம்பு தெளித்து நிலம் செய்வேன். 

நான் கவிஞன்\
நான் மரம் \
ஏகாந்தத் தவங்கிடப்பேன் \
மேனி முறுக்கிக் கூத்தாடுவேன் \
வானம் பகைத்து நிழல் தருவேன் இலையிடை கதிர் புகுத்தி குழைந்துக் கிடப்பேன் \
பறவையாகி உலகளப்பேன் மண்புகுந்து நிலம் சுமப்பேன். 

நான் கவிஞன் \
நான் கடல் \
நில்லாது நிலமறிப்பேன் \
உருவிழந்து வான் புகுவேன் \
மேகமாகி நிறம் படைப்பேன்\
மழையாகி நிலம் நிறைப்பேன்\
தனியே தத்தளிப்பேன் \
திரண்டு கரையுடைப்பேன். 

நான் கவிஞன் \
நான் இசை \
அரியவியலாதபடி ஆக்கங்கொள்வேன் காட்சியைக் களமாக்குவேன் \
காலம் ஏமாற்றி அமுதூறுவேன் \
மனம் பகடி செய்து சுயம் கரைப்பேன் அமைதி கேட்கச் செய்வேன் அனைத்திலும் அசைந்து அசைவறுப்பேன். 

நான் கவிஞன் \
நான் மொழி \
ஓசைப்படுத்தி உருகொடுப்பேன் \
ஓசைக்கிடை பொருள் படுவேன் ஓசையில் உண்மை விரிப்பேன் ஒலித்து ஒளிந்து ஒன்றுபடுவேன் \
ஓசை படுத்தி சமூகம் செய்வேன் \
ஓசை பெருக்கி தனிமை திருப்புவேன். 

நான் கவிஞன் \
நான் சாவு \
நிதம் நச்சரிப்பேன் \
அறம் பழக்குவேன் \
இருத்தலை எடை போடுவேன் இல்லாமையில் சுகமளிப்பேன் \
காத்திருப்பேன் \
அன்பால் அந்தமறுத்தோற்கு அன்னையாவேன். 

நான் கவிஞன் \
நான் கடவுள் \
ஆக்கி அழித்து அளவளிப்பேன் ஆக்கப்படாது அளவறுப்பேன் \
காப்பேன் \
மறைப்பேன் \
அருளிடுவேன் \
அவ்வப்போது வரமும் அளிப்பேன். 

நான் கவிஞன் நான் அது வியாபிப்பேன் யாதுமாவேன்\
யாதும் நானாவேன் \
நானே யாதுமாவேன் \
தனியாவேன் \
வேற்றுமை அறுப்பேன் \
ஒன்றாவேன். 

நான் கவிஞன் 

— அயலவன்
