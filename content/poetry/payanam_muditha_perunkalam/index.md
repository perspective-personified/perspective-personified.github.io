+++
date = '2025-06-30T08:37:54+05:30'
title = 'பயணம் முடித்த பெருங்கலம் '
+++

{{< figure src="/featured.png" alt="Pallavaram Hills" caption="Photograph: Neeraj Bharadwaaj" >}}

உற்றார் உடல் நீத்தார் என அவர் நிழல் வாழ்ந்த மற்றார் உரைக்க, அம்மக்களை தேற்றார் யாரும் இல்லாதததால் ஓட்டமாய் ஒரு பயணம்.<br>
நீங்கிய உயிருக்காக துயரங் கொஞ்சம்,<br>
அது நீக்கிய உலகுக்காக துயரங் கொஞ்சம்,<br>
தாக்கிய வேகத்தினால் துயரங் கொஞ்சம்,<br>
தேக்கியே வைத்திருந்த துயரங் கொஞ்சம்<br>
பாக்கியும் இருந்தது துயரங் கொஞ்சம்.<br>
சோகத்தின் படலங்கள் தேகம் நினைக்க, விழியில் விரைந்தது வெந்நீர் துளி.<br>
உலகை மறைத்தது சோகப் புனல், அண்டமே வேதனையில் அடங்கியது.<br>
சிரிக்கும் சிறுமியுள்ளும் சோகங் கொஞ்சம்,<br>
உறங்கும் நாயினுள்ளும் தாபம் கொஞ்சம்,<br>
பாரே என் பார்வையில் சோகமயமானது!<br>
பார்ப்பவரின் படலங்கள் பார்வையின் பண்பையே பாதிக்கும் மாயத்தை எண்ணி வியக்கையில்,<br>
துயரத்தின் துவாரங்கள் திருந்துக்கிடந்த அகவாயிலில், வேதனையே உருவான உறவினர்கள்.<br>
ஓ! என்ற குரல்கள் சில,<br>
ஓலமாய் ஒலித்த குரல்கள் சில,<br>
உலுக்கிப் பார்க்கும் குரல்கள் சில,<br>
உருகியழும் குரல்கள் சில.<br>
விருப்பில்லாது விலகிவிட்டான், பொறுப்பில்லாது போய்விட்டான்,<br>
உடலைப் பேணாது மாண்டுவிட்டான்,<br>
உபாதை உரைக்காது மடிந்துவிட்டான், என்ற குற்றச்சாட்டுகளுக்கு மத்தியில்,<br>
பயணம் முடித்த பெருங்கலம்!<br>
சமூகத்து உறவுப் பின்னலில் எங்கோ சிக்கியிருந்த அன்பை தோண்டி வந்தளித்த உறவினர்கள்!<br>

உணர்ச்சிகள் அலைமோதிய வீட்டினுள்ளே, பெருங்கலத்தை வழியனுப்ப வந்த பெருந்திரள் ஓலமிட,<br>
கிணற்றிடி மட்டும் காத்திருந்தது, தேற்றியணைக்கும் கரங்களோடு, தான் உட்டி வளர்த்த மகனின் நள்ளிரவு நாதத்திற்காக...<br>

— அயலவன்
